<a href="#" class="blogtag" onclick="get_hundrede()">
			
					
<h3>På visse områder var mediegrafiker grundforløbet særdeles skuffende, uden at gå for meget i detaljer vil jeg beskrive min kritik ud fra Mihaly Csikszentmihalyis flow-model:</h3> 

<a href="https://upload.wikimedia.org/wikipedia/commons/thumb/f/f6/Challenge_vs_skill.svg/300px-Challenge_vs_skill.svg.png"><img src="https://upload.wikimedia.org/wikipedia/commons/thumb/f/f6/Challenge_vs_skill.svg/300px-Challenge_vs_skill.svg.png" alt="Mihaly Csikzentmihalyis flow model"></a>





<p>som jeg blandt andet er bekendt med fra min tid som lærerstuderende.</p> 

<p>Modellen handler om at udfordring og egenskaber hos en eller flere personer skal have et højt og matchende niveau for at der kan opnås en tilstand af flow, som er en slags motivationsboost. Som et generelt meget højt motiveret individ overraskede det mig meget at jeg i skoleforløbet aller oftest befandt mig i de negative sektioner af flow-modellen, og selvom at det helt sikkert kan siges at have noget at gøre med mit begynderkompetence-niveau oplevede jeg det ofte også som værende på grund af en mangelfuld mængde af information, mærklige prioriteringer af tid og ressourcer og manglende empati. Og efter forløbet stod jeg tilbage med en følelse af forvirring og forladthed og en besked om at jeg skulle øve mig noget mere.  </p> 

<p>Det sidste kunne jeg heldigvis bruge til noget og efter at have tænkt lidt over det har jeg nu lavet en plan for resten af mit skolefoløb. Jeg valgte teknisk skole fordi at jeg havde en forhåbning om at kunne blive teknisk stærk, men kun øvelse vil gøre mig teknisk stærk.
</p>

<p>Jeg vil udfordre mig selv, med mine egne øvelser “100 færdigheder” jeg har valgt at lave øvelserne i 100 repetitioner og det er mest fordi at 100 på sin vis er helt uoverskueligt, den først øvelse jeg fandt på hed f.eks. at jeg skulle lave 100 ikoner, jeg tænkte det var smart jeg bruger hele tiden ikoner og hvis jeg laver 100 har jeg et solidt bibliotek af ikoner jeg kan trække på til andre opgaver. En god ting ved at sætte det til 100 er at jeg bliver nødt til at arbejde på det i lang tid, og en anden er at jeg bliver bedre og hurtigere til at lave dem, i starten tog det mig en eftermiddag at lave et enkelt ikon, nu (jeg er i skrivende stund oppe på 30) kan jeg nå at lave 5.</p>

<p>En anden fordel ved at lande på det her umagiske, men markante nummer er at jeg kunne proklamere, f.eks. over for min portfolie partner Zoya at “Jeg vil lave HUNDREDE ikoner” og selvom jeg først havde en ide (vrangforestilling) om at det kun ville tage mig en uges intensivt arbejde, føltes det forpligtende og der er klart kommet et gamificerende element over udfordringenen, hvor jeg tænker jeg skal nå mit mål og gad vide hvordan min "game character" vil udvikle sig når den har opnået alle sine erfaringspoint. Og så er 100 et dejligt nemt tal at arbejde med, for jeg kan lynhurtigt se at nu er jeg f.eks. 30% fremme på ikon-barometeret, selvom at i forhold til hvordan jeg bliver bedre og bedre er jeg nok på et tidspunkt nødt til at lave de første 15 % om. Men jagten på de 100% er motiverende for mig og uden tids- eller kvalitetspres er opgaven ikke for svær, men fordi at tallet er så højt, og alligevel opnåeligt, vil jeg gerne se resultater, og jeg presser mig selv på en måde, der føles naturlig for at opnå mere effektive arbejdsgange.</p>

<p>Jeg får hele tiden lyst til at føje nye udfordringer til øvelsespuljen, der lige nu består af:</p>
<p>100 ikoner</p>
<p>100 visitkort, med 100 forskellige fonte</p>
<p>100 hjemmesidelayouts (wireframe og mockup)</p>
<p>100 elementer (strukturelle kodeeksempler på nav, billedgalleri, banner, footer, header, formular)  </p>
<p>100 tweets </p>
<p>100 instagram posts </p>
<p>100 posts på hjemmeside</p>
<p>100 logoer</p>

<p>Måske virker det som en urealistisk mission, og måske er det urealistisk, især når jeg også skal have familie og arbejde til at fungere, men jeg forestiller mig at det hele bliver nemmere med tiden og alle øvelserne har mere eller mindre nogle mulige forudsætninger, som jeg længe gerne har ville åbne op for, f,eks. at tegne mere, lære at skrive hurtigere, komme mere væk fra soloarbejde.</p>


<a href="#">#gamification</a> <a href="#">#udfordring</a> <a href="#">#flow</a> <a href="#">#læring</a> <a href="#">#motivation</a>



Mål med øvelserne (vises som en drop-down ved hover)
	
	<a href="grrlab_blog.html">Gå tilbage til blogoversigt</a>

</a>




